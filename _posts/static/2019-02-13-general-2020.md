---
layout: page
published: false
title: General 2020
---
Dette års general, Mads Havshøj, har desværre valgt ikke at fortsætte som general efter dette års Fastaval. Derfor søger vi nu den person, der kan stå i spidsen for en fantastisk Fastaval i 2020. Så hvis du har lyst til at være general for Fastaval 2020, så hører vi rigtig gerne fra dig.

Og når generalen er fundet, skal vedkommende have en hovedarrangørgruppe til at koordinere alle de mange ting, der skal til for at lave en kongres for 1000 mennesker - det der i Fastavalsammenhænge hedder en bunker. Vi er altid interesserede i at få nye kræfter ind i bunkeren, så hvis du har lyst til at prøve kræfter med en stor arrangørpost på Fastaval, hører vi også rigtig gerne fra dig. 

Begge poster er nærmere beskrevet herunder, sammen med en beskrivelse af, hvordan du kan komme i betragtning til dem. Hvis du har spørgsmål til posterne, er du meget velkommen til at kontakte Aleas bestyrelse på [alea@fastaval.dk](mailto:alea@fastaval.dk). Du kan også ringe til formand Martin Lindhart på 23 35 98 54, eller et af de andre medlemmer af bestyrelsen - se længere nede.

## General 2020
Generalen er den øverste ansvarlige for Fastaval, og står i spidsen for Bunkeren. Det er den person, der har til opgave at sætte retningen for årets Fastaval, og samtidig kan præge udviklingen i mange år fremover. 

Generaltjansen starter omkring Fastaval året før, hvor man går i gang med at hyre folk til vigtige poster, og varer indtil man har evalueret arrangementet og afleveret regnskabet, hvilket typisk sker en gang omkring sommerferien.

I hele perioden er generalen den, der skal have det store forkromede overblik. Generalen er tovholder for bunkermedlemmerne, der igen er tovholdere for hver deres ansvarsområde. Heldigvis skal Bunkeren ikke bygge det hele op fra grunden, for Fastaval har mange dygtige arrangører, der selv kan organisere deres område. Derfor udvælger en general typisk nogle fokusområder, hvor der skal ske fornyelser eller tilpasninger, og bruger en stor del af sin energi på at få de ændringer til at spille.

Ud over at udstikke visionen, sætte holdet og koordinere hele organisationen, er der også nogle personsager, som generalen skal tage sig af. Det er i sidste ende generalens og bunkerens ansvar at alle kan være trygge og glade på Fastaval. Derfor vil man som general også med jævne mellemrum være konfliktmægler og ordenshåndhæver.


###Hvem søger vi?
Vi søger en, der kan løfte den store opgave, det er at være general. Du skal have føling med, hvad Fastaval er for et arrangement, og du skal have arrangørerfaring, enten fra Fastaval eller fra lignende arrangementer. Bestyrelsen hjælper med bogholderiet, men generalen og bunkeren er ansvarlige for budget og regnskab, så du skal kunne holde ud at arbejde med halvstore tal.

Derudover lægger vi især vægt på:

* **At du vil noget med Fastaval.** Du behøver ikke have planer om at lave radikalt om på Fastaval (men vi hører gerne om dine radikale planer) men du skal have en god idé om, hvad du gerne vil gøre med Fastaval.
* **At du kan sætte og lede dit hold.** Som general kommer du til at stå i spidsen for et arrangement med op imod 1.000 deltagere og omkring 250 frivillige. Det kan du ikke alene. Derfor er det helt essentielt, at du kan finde ud af at rekruttere et hold, der både kan arbejde sammen, og løfte hver deres opgave. Derfor er det også vigtigt, at du har et netværk at trække på. Samtidig skal du også kunne lede dit hold, så I arbejder sammen så godt som muligt.
* **At du har modet til at tage svære beslutninger.** Fastaval er et stort og komplekst skrummel, der kan slæbe rundt på en hel masse gamle vaner. Hvis Fastaval skal blive ved med at være en sund organisation, er vi nødt til med jævne mellemrum at tage vores måde at gøre tingene op til revision, og ændre de ting, der ikke virker. Derfor er det vigtigt, at du kan tage konsekvenserne af de principper, du har for Fastaval, og gøre det, der skal til, for at få Fastaval til at trives på langt sigt.

###Hvad tilbyder vi?
Som general får du meget frie hænder til at præge Fastaval, og du kommer til at stå i spidsen for omkring 200 passionerede og dygtige frivillige, som brænder for at lave et fabelagtigt arrangement, og som laver en meget stor del af arbejdet helt af sig selv. Derudover tilbyder vi:

* **Frihed til at arrangere Fastaval 2020.** Som general 2020 er du øverste myndighed over Fastaval 2020. Du får muligheden for at se dine visioner og drømme for Fastaval blive ført ud i livet.
* **Hjælp til at finde de folk, du skal bruge.** Du vælger suverænt, hvem du gerne vil have i din bunker, men bestyrelsen er klar til at hjælpe dig med at rekruttere de folk, du skal bruge.
* **Et netværk af engagerede sparringspartnere og indsatsstyrker.** Som general kan du trække på et stort netværk af meget erfarne folk, der brænder for at gøre noget for Fastaval. Så hvis du pludselig får brug for en person med nogle helt specifikke evner, er der gode odds for at vi kan finde sådan en til dig.
* **Et fugleperspektiv på verdens fedeste con.** Du får et helt unikt perspektiv på Fastaval, og næsten 200 frivillige, som står klar til at hjælpe dig med at føre din vision ud i livet.
* **Mulighed for at fortsætte som general i 2021.** Det er ofte oplagt for en general at fortsætte to år på posten, så man kan følge sine nye tiltag godt til dørs. Så hvis du har lyst til at fortsætte efter første år, vil du som udgangspunkt få lov til det.
* **Tonsvis af ledelses-XP: At stå i spidsen for Fastaval er en vild oplevelse.** Du får et helt specielt indblik i, hvad det vil sige at lede andre, og du får mulighed for at afprøve dig selv som leder. Det er et stort ansvar, men også et der giver dig erfaringer for livet.
* **Noget pynt til CV’et.** Lad os nu være helt ærlige. Det ser ikke så skidt ud på CV’et at man kan skrive, at man har stået i spidsen for et arrangement for 1.000 mennesker med en omsætning på en million!

Fastaval arbejder ud fra et princip om frivillighed fra top til bund. Vi kan derfor ikke tilbyde løn eller andre former for kompensation.

###Hvordan søger jeg?
Send en motiveret ansøgning til [alea@fastaval.dk](mailto:alea@fastaval.dk) med emnet General 2020. Send ansøgningen **senest 16. marts.**
I ansøgningen må du gerne fortælle os, hvorfor du er interesseret i at være general på Fastaval, og du må meget gerne fortælle os, hvad du godt kunne tænke dig at fokusere på som general. Derudover må du gerne fortælle os lidt om, hvordan du godt kunne tænke dig at sammensætte din bunker. Og så vil vi selvfølgelig også gerne høre lidt om dig, især i forhold til, hvor dine stærke og svage sider er i forhold til posten.

Du må også meget gerne vedhæfte et kort CV over dine relevante erfaringer, hvad end de er fra Fastaval eller andre steder fra.

Efter ansøgningsfristen læser ALEA’s bestyrelse alle ansøgningerne igennem, og kontakter interessante emner for at få en yderligere samtale. Derefter vælger vi en general. Vi sletter ansøgningerne, når den nye general er på plads.

## Bunkermedlem 2020
Bunkeren er Fastavals hovedarrangørgruppe. Den ledes af generalen, men en general har brug for dygtige officerer omkring sig. Det er bunkermedlemmernes rolle.

Som bunkermedlem får man typisk 2-4 større områder under sig. Man har ansvaret for at kommunikere med de områder, besætte de vigtige poster, lægge planer for områderne og sparre med områdelederne. 

Derudover deltager man i den generelle planlægning i Bunkeren. Man er med til at lægge strategien for årets Fastaval, og sørger for at ens kontaktpersoner kender til den. Bunkeren er desuden kollektivt ansvarlig for budget og regnskab, så man kommer også til at dykke ned i Fastavals økonomi.

###Hvem søger vi?
Vi søger dygtige folk der brænder for Fastaval, og som har lyst til at lægge et stort stykke frivilligt arbejde. Du har formentlig arrangørerfaring fra Fastaval eller andre steder, og du har lyst til at bruge en god del af din fritid i mindst et halvt år på at lave den fedest mulige Fastaval. Du brænder måske for nogle bestemte dele af Fastaval som du gerne vil have lov til at rode med, eller måske har du lyst til at afprøve dine lederevner, og er klar til at træde til, hvor der måtte være brug for dig.

Derudover er du en selvstarter, der også kan finde ud af at spille på et hold. Du kommer til at sidde med et stort område, hvor du har det overordnede ansvar for, sammen med dine områdeledere, at skabe de bedst mulige betingelser for at jeres frivillige kan udføre deres arbejde. Samtidig skal du arbejde tæt sammen med resten af bunkeren om en lang række ting. 

Vi har brug for mange forskellige mennesker, så hvis du synes at det kunne være spændende at være med i Bunkeren, hører vi gerne fra dig.

###Hvordan søger jeg?
Send en motiveret ansøgning og et kort CV med relevante erfaringer til [alea@fastaval.dk](mailto:alea@fastaval.dk) - skriv Bunker 2020 i emnet. I ansøgningen må du gerne skrive lidt om, hvad du godt kunne tænke dig at lave, og eventuelt også hvilke områder du helst vil have ansvaret for. 

Når generalen er udpeget, vil vedkommende få alle ansøgningerne overdraget, så vedkommende kan bruge dem i arbejdet med at sammensætte en bunker. Ansøgningerne vil blive slettet senest under Fastaval 2020.

##Hvem er vi?
Vi er Aleas bestyrelse. Alea er foreningen, der afholder Fastaval. Bestyrelsen består af fem medlemmer og to suppleanter, og er Aleas daglige ledelse. Vores vigtigste opgave er at sikre, at Fastaval kan fortsætte fra år til år, blandt andet ved at sørge for, at der er en god general i spidsen for Fastaval.

Bestyrelsen består af formand Martin Lindhardt, kasserer Andreas Skovse, Joan Zenia Juhl Hansen, Jakob Bavnshøj og Thor Fejerskov Jensen, samt suppleanterne Peter Lind og Elias Helfer
